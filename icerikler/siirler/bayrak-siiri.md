---
layout: simple
headline: "Bayrak Şiiri"
description: "Arif Nihat Asya'nın yazdığı Bayrak Şiiri sıklıkla şiir okuma yarışmalarının en çok terchi edilen şiiri olmuştur."
title: Bayrak Şiiri
permalink: "bayrak-siiri/"
---
Ey mavi göklerin beyaz ve kızıl süsü,  
Kız kardeşimin gelinliği, şehidimin son örtüsü,  
Işık ışık, dalga dalga bayrağım!  
Senin destanını okudum, senin destanını yazacağım.  
Sana benim gözümle bakmayanın  
Mezarını kazacağım.  
Seni selâmlamadan uçan kuşun  
Yuvasını bozacağım.  
  
Dalgalandığın yerde ne korku, ne keder...  
Gölgende bana da, bana da yer ver.  
Sabah olmasın, günler doğmasın ne çıkar  
Yurda ay yıldızının ışığı yeter.  
  
Savaş bizi karlı dağlara götürdüğü gün  
Kızıllığında ısındık;  
Dağlardan çöllere düştüğümüz gün  
Gölgene sığındık.  
  
Ey şimdi süzgün, rüzgârlarda dalgalı  
Barışın güvercini, savaşın kartalı  
Yüksek yerlerde açan çiçeğim.  
Senin altında doğdum.  
Senin altında öleceğim.  
  
Tarihim, şerefim, şiirim, her şeyim  
Yer yüzünde yer beğen!  
Nereye dikilmek istersen,  
Söyle, seni oraya dikeyim!  
  
Arif Nihat Asya
