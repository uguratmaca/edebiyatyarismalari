---
layout: simple
title: "9. GİO Ödülleri Kazananları Belli Oldu"
description: "Fantazya ve Bilimkurgu Sanatları Derneği (FABİSAD) tarafından düzenlenen 9. GİO Ödülleri kazananları belli olmuştur."
category: articles
tags: [sonuç 2023]
permalink: "dokuzuncu-gio-odulleri-sonuc"
excerpt: "Fantazya ve Bilimkurgu Sanatları Derneği (FABİSAD) tarafından düzenlenen 9. GİO Ödülleri kazananları belli olmuştur."
image: "https://edebiyatyarismalari.com/images/2023/mayis/dokuzuncu-gio-odulleri-sonuc.jpg"
---

## 9. GİO Ödülleri Sonucu

Fantazya, bilimkurgu ve korku türlerinin Türkiye’de tanınması ve gelişmesinde öncü olan yazar, araştırmacı Giovanni Scognamillo’nun adını taşıyan GİO Ödülleri, dokuzuncu kez sahiplerini buldu.

GİO Roman Yarışması’nda birincilik ödülüne bilimkurgu türündeki ‘Kurbağa Adası’ adlı romanıyla Selim Erdoğan değer bulundu. Yine bilimkurgu türündeki ‘Güneşi Yanında Taşıyan Adam’ adlı romanıyla Gülbike Berkkam Jüri Özel Ödülü’nün sahibi oldu. 

‘İnsanlık Deneyi’ romanıyla Erbuğ Kaya, ‘Ve Diğer Kutsal Şeyler’ ile Selim Bektaş ve ‘Efsun Sokağı 137’yle ise Şeref Atak, Başarı Ödülü aldı. 

Hakan Bıçakcı, Sabri Gürses, Sevin Okyay, Sezgin Kaymaz ve Pelin Batu’dan oluşan roman jürisinin gerekçeli karar metninde şu ifadeler yer aldı:

"Selim Erdoğan’ın ‘Kurbağa Adası’ adlı romanı, yarattığı dünyayı ayrıntılı bir şekilde tasvir ettiği ve bu ayrıntıları ince bir işçilikle ele aldığı için başarılı bulunmuştur. İstanbul’un olası distopik geleceklerinden birinde bir ailenin hayatta kalma mücadelesini ele alan roman, bizi çevre ve iklim felaketlerini sosyal sonuçlarıyla birlikte düşünmeye sürüklüyor. 

Gülbike Berkkam’ın ‘Güneşi Yanında Taşıyan Adam’ adlı romanı, nüktedan ve sağlam bir dille, farklı bir bilimkurgu hikayesi anlatmayı başarmış. Yapay Zekanın yaratacağı bir dünyada insani ilişkilerin, sevgi ilişkilerinin yaşayacağı dönüşümleri kendine has bir atmosfer içinde kurgulayan yazar, klasik makine-insan ilişkisinin geleceğine canlı karakterlerle yeni bir bakış katmış.  Her iki kitabın da bilimkurgu tarihimizde kalıcı bir yere sahip olacağını düşünüyoruz.”

Roman Ödülleri’ne bu yıl 65 roman başvurmuş ve bunlardan 14’ü ön elemeyi geçerek uzun listeye girmeye hak kazanmıştı. 


GİO İllüstrasyon Ödülü’nün bu yılki sahibi ‘Pelerin ve Hançer’ adlı eseriyle Ömer Burak Önal oldu. ‘Ölümlü’ ile Murat Çalış, ‘Upload’ ile Erişcan Türk, ‘Braindead’ ile Halil İbrahim Karasu ve ‘Bovem The Runner’ ile Oğuzhan Çetin Başarı Ödülü’ne değer görüldü.

Yıldıray Çınar, Devrim Kunter, Melike Acar, Korkut Öztekin ve Sümeyye Kesgin’den oluşan İllüstrasyon Jürisi’nin birinci seçilen esere ilişkin gerekçeli kararı şöyle:

“Değerlendirmemiz sırasında yaratıcılık, teknik hâkimiyet, görsel kompozisyon oluşturma duyarlılığı, temel desen bilgisi, dinamik figür kullanımı ve sanatsal anatomi bilgisi gibi kriterler üzerine odaklanarak seçimimizi yaptık. Yukarda saydığımız kriterler doğrultusunda, bu seneki FABİSAD Fantastik İllüstrasyon yarışmasının birincisi olarak seçtiğimiz eser Ömer Burak Önal’ın ‘Pelerin ve Hançer’ adlı çalışmasıdır.”


Yayımlanmamış Öykü dalında ise ‘Bizden Geriye Kalanlar’ adlı öyküsüyle Ceyda Özçelik, birincilik ödülünü aldı. 

Altay Öktem, Ceyhan Usanmaz, Çağan Dikenelli, Göktuğ Canbaba ve Gülşah Elikbank’tan oluşan öykü jürisinin Başarı Ödülü’ne değer bulduğu isimler ise şöyle: ‘Zamanın Karanlık Çizgisi’ ile Elif Kalay, ‘İskender ile Barbaros’ öyküsüyle Melih Eker, ‘İnsani Kusur’ ile İhsan Cihangir ve ‘Rende Uçuşu’ ile Şükriye Seçil Sis. (KÜLTÜR SANAT SERVİSİ)

