---
layout: post
title: "Tapınaktaki Hayalet | Bilimkurgu Öykü Yarışması Seçkisi"
description: "Salgın konulu Bilimkurgu Öykü yarışmamızın ilk 10 öyküsünden biri Öznur Derya Değirmencioğlu'nun Tapınaktaki Hayalet öyküsü"
tags: [edebiyat yarışmaları, kazanan, bilimkurgu salgın]
comments: true
hidden: true
permalink: "bilimkurgu-salgin/tapinaktaki-hayalet/"
excerpt: "Mevsimler akar gider zamanla, gözlerimden kalkacak bir perde uğruna…"
---

## Tapınaktaki Hayalet

Mevsimler akar gider zamanla, gözlerimden kalkacak bir perde uğruna…  

Sandığın içinde bulduğu kitabın ön sözü böyle başlıyordu. Kitabın sayfalarını karıştırmaya başladı. Sözler uzadı, dakikalar geçti. Dizinin üstünde duran kitabı yere fırlattı. Oturduğu mermer zeminden kalktı ve düşünmeye başladı. Yaşadıkları bir simülasyondan ibaret olmalıydı. Bir küpün içindeki denek miydi? Küçük bir sivrisineğin Nemrut’a yaptığı işkencenin aynısını, kafasının içinde dönüp duran bu düşünceler yapıyordu ona. Utanç ve şüphenin birleşmiş olduğu kör noktada, sanki bir saat ayarında, zamandan çalınan tek bir gün endişelerini ve korkularını deniz dibindeki kaygan kum taneleri rahatlığına dönüştürmeye yetecekti oysaki. Kendisiyle olan savaşı bitirecek bir ilaçtı istediği. Yalnızdı. Labirentte aradığı kaybettiği sağlığıydı. Bir zamanlar insanların arasında bulacağını sandı. Aklını kaçırmış olacaktı ki aklını emanet ellere bırakmıştı. Ama yanıldı. Kendini kendi ile aldattı... İhtiyacı olan şifaydı. Düşlediği dünyada dudakları yoksul bir vücut aradı.  

Tapınak içinden çıkılamaz bir labirente dönüşmüş, örümcek ağını insanın kaderine örmüştü. Tapınak merdivenlerinin önünde birkaç saniye duraksadı. Merdivenlerden yavaş yavaş inmeye başladı. Tehlikeli bölgeye adım adım yaklaştı. O indikçe haraketlendi toz taneleri ve hepsi havaya kalktı. Virüsler havada asılı, hayatta kalma savaşını vermeye de hazırdı. Bir hayaletti, nerede olduğu kestirilemezdi. İnsan ile virüs arasında kazananın tek bir taraf olacağı çetin, bulaşıcı bir savaş başladı. Tek çare kaçmaktı. Kaçmalıydı insan gözle görülemeyen hayaletlerden. Kaçamazdı insan... Nereye kaçacaktı? Virüs yaşam savaşını canlı bir vücutta aradı. Karşısına çıkanın içinde kendine bir oyuk kazacak kadar vicdansızdı. Canlı hücrelere verdiği savaşta yenilmezdi. İnsanlar korunmanın yolunu saklanmakta, birbirinden kaçmakta bulmuşlardı. Şikayetçiydi hayalet bir sebep göstermeden. Ona göre, labirentte mahsur kalan bu yabancı ruh günah çıkartmalıydı.  

Tehlikeli bölgeden geçmişti insan; tapınağın kızıl ışıkları ile süslenen sandığın arkasına sığınmıştı yine insan. Ancak hayalet hala onun peşinde, içindeydi. Nefesi daralmış, ateşi yüksekti. Bütün vücudunun yandığını hissediyordu. Vücudunun tek soğuk yeri ayak parmak uçlarıydı. Elleri değmemişti aslında hiçbir yere, ellerinin üzerine lastik eldiveni çok daha önceden geçirmişti. Gözlüğü buğulanmıştı. Taktığı maske yüzüne şerit şerit izler bırakmış olacaktı, acısı ondandı. Halsizlikten öteydi hissettikleri. Maskeyi ve gözlüğü çıkarmayı denedi ama yüzündeki deri kalkacakmışçasına yanık bir acı hissetti. Maske ağırdı. Soğuk duvarların dili daha çözülmemişti. Elini sandığın üzerine koymayı denedi şimdi. Yavaşça kaldırdı sandığın kapağını sanki bir devi uykusundan uyandıracak, rahatsız edecek, kendi hikayesinin başladığı noktaya tekrar dönecek gibi...  

**Öznur Derya Değirmencioğlu**
