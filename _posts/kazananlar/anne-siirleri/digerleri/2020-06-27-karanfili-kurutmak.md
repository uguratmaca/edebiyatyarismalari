---
layout: post
title: "Karanfili Kurutmak | Anne Şiirleri Seçkisi"
description: "Anne şiirleri şiir seçkisindeki ilk 10 şiirden Karanfili Kurutmak şiiri..."
tags: [edebiyat yarışmaları, kazanan, anne şiirleri]
comments: true
hidden: true
permalink: "anne-siirleri/karanfili-kurutmak/"
excerpt: "Suikast!..."
---

## Karanfili Kurutmak

Suikast!  
Serçe uçamadı  
Kedi çoktan kavramıştı  
Narin boynundan  
Keskin dişlerini geçirdi gerdanına  

Merhamet  
Boş lakırtı  
Doğal Seçilim  
Vermişti kararını ezelden  
Bulanırken toprağa serçe  
  
Çalındı  
betonarme apartmanın çelik kapısının zili.  
Adını koyamadı hislerini kadın.  
Heyecan mı yaptı ne?  
Tekrar vuruldu kapı.  
Nadir kalktığı yatağından  
kalkmakta zorlandı kadın ilk once.  
Adımlarını sıklaştırdı kapıya doğru  
belinin sağ kısmına ağrı girerken.  
Ne denirdi ki şimdi,  
ne söylenirdi kapıya gelen misafire?  
Kilidi indirdi kadın.  
Kuryeymiş meğer!  
Bir şeytan  
geçmiş olacaktı  
kurye ile kadının arasından,  
bir esinti geldi  
kadının kalbine.  
Ağzını bıçak açmadı kuryenin.  
Kuryenin değmedi gözleri  
kadının gözlerine.  
İşaret etti  
Kadının imzalayacağı kağıdı.  
Kalem tuttu elleri kadının.  
Nasıl imzalanırdı?  
Unutmuştu kadın  
kağıdın üzerine bir çizik atmayı.  
Düşündü...  
İsminin baş harfini yazdı,  
Başındaki A’yı uzattı,  
Altına da  
bir nokta karaladı.  
  
Kadın  
Bir kere değil,  
İki kere döndürdü   
bu sefer kapının anahtarını.  
Kuruldu eşinin eskittiği iskemleye,  
Ruhu bütün oldu kadının  
Kırmızının en yakıştığı tona sahip  
İskemle ile…  
Yıttı zarfı kadın.  
Çıkardı içinden özensiz yazılmış kağıdı.  
Sesli okudu kadın  
Tane tane,  
“Anne”  
diye başlayan cümleyi bitiremedi.  
Ela gözlerinden istemsiz bir yaş süzüldü.  
Kızına bir kin beslemezdi,  
Besleyemezdi işte.  
Bir nedeni yoktu  
nefret etmek için  
Ama artık sevmek için de…  
  
Birkaç gün sonra tekrar çaldı kapı.  
Kadın doğruldu yatağından yine.  
Çekti tozlu sararmış perdeyi.  
Laciverti siyaha çalan bir araba…  
Anladı Anne,  
limana vurdu  
artık gemi.  
  
İki sene sonra ilk defa gördü kızını.  
Değişen sadece ruh mu?  
Kızı elinden tuttu kadının  
“Hadi, Anne? Geç kalacağız.”  
“Kızım ben…”  
“Anne, buradayım. Bak, döndüm.”  
“İskemleyi de alsak olmaz mı kızım?”  
“Aman, ne yapacaksın eskimiş kırık iskemleyi Anne?  
Yenisini alırız emekli aylığın ile.  
Evini de satarız, sen hiç merak etme!”  
Anne sustu,  
Sessizliği konuştu önce  
“Bir o var, bana ondan hatıra kalan…”  
Kızı elini karnına götürdü,  
“Tamam, Anne. Haluk gelir birazdan. Nasıl taşırım şimdi ben?”  
Arabaya binerken belki son kez bakacaktı  
Anne,  
Kilidi daha yeni vurulmuş terkedilmiş eve…  

**Öznur Derya Değirmencioğlu**
