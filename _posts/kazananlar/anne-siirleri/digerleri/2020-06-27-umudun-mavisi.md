---
layout: simple
title: "Umudun Mavisi | Anne Şiirleri Seçkisi"
description: "Anne şiirleri şiir seçkisindeki ilk 10 şiirden Umudun Mavisi şiiri..."
tags: [edebiyat yarışmaları, kazanan, anne şiirleri]
comments: true
hidden: true
permalink: "anne-siirleri/umudun-mavisi/"
excerpt: "Fırtınalar taşırır bazen denizleri..."
---

## Umudun Mavisi

Fırtınalar taşırır bazen denizleri  
Kâğıttan bir yelken olursun  
Sığınacak liman arayan.  
Sürüklenmemiş hatıraların var  
Umutlarının sularına demir atan.  
Bilirsin, seni deli dalgalarda sarıp koruyacağını  
Öyle ki korkmazsın asla, aşarsın okyanusları.  
Arkanda değil sadece, her yanında  
Sana senin kadar yakındır limanın,  
Kanatlarındaki renkler tozlaşmasın.  
  
Karanlığı vardır yaşamın,  
Her zaman aydınlık değildir, bilirsin.  
Ufkunda belirmişse kara bulutlar,  
Sana ışık olacak göğü bilirsin.  
Kararmışsa yürüdüğün yolların sonu  
Sana ilk adımı fısıldayan sesi bilirsin.  
Senin için batan güneşleri  
Zifiri umutsuzlukta parlayan yıldızları  
Ve yine senin için doğan güneşi  
Hep seninledir ışığın, aydınlığın  
Hayata başladığından beri  
Sana uzanan sevgi bakışlarını,  
Umudum mavisi gözleri  
Annenin mavisi.  
  
Kendini yalnız hissettiğinde hatırla  
Senden asla kopmayan o sesi,  
Annenin cenneti vaat eden gülümsemesini,  
Ninniler mırıldayan huzurun şelalesini.  
Saçlarına kuşlar konsa  
Ürperen annenin yüreğini hatırla,  
Yalnız değilsin, bilirsin  
Ölü bir kelebeğin umutlarını  
Ve kanatlarda yeniden açan çiçeği  
Mavi anne gözleri.  
Ruhun üşür bazen, solar mavinin rengi  
Karlı dağların zirvesindeki güneşi hatırla,  
Bilirsin, sana ömrünün bütün yazlarını  
Bir yanardağ sıcaklığını ekmiş yüreğine  
Sana gülümsedikçe baharları çağıran,  
Annenin gözlerini hatırla.  
  
Gönlünün kozasında büyütülmüş bir yumak  
Sana en güzel sözleri bestelemiş babanı hatırla,  
Bilirsin,  onun gölgesi yeterdi huzur bulmana.  
  
Bir çıkmaza sıkıştığında kanatların  
Umudun mavisiyle sana çizdiğim resmi,  
Sevginin nefesinde yıkanmış türküleri,  
Kutsanmış kelimelerle yazılmış şiirleri,  
Yüreğinin sana dokunduğu anı hatırla  
Anneni hatırla,  
Beni…  

**Alaaddin Beken**
