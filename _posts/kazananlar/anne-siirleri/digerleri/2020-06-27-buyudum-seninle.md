---
layout: simple
title: "Büyüdüm Seninle | Anne Şiirleri Seçkisi"
description: "Anne şiirleri şiir seçkisindeki ilk 10 şiirden büyüdüm seninle..."
tags: [edebiyat yarışmaları, kazanan, anne şiirleri]
comments: true
hidden: true
permalink: "anne-siirleri/buyudum-seninle/"
excerpt: "Hayır,  
Yanlış biliyor herkes..."
---

## Büyüdüm Seninle
Hayır,  
Yanlış biliyor herkes  
Büyütmedim ben seni  
Büyüdüm seninle.  
Çocuktu yüreğim, gözlerim, ellerim  
Ürkekti yüreğim  
Korkardım karanlıktan, yağmurdan  
Kavgadan, düşmekten  
Hatta böcekten.  
Öyle değişti ki her şey  
Hızla…  
İlk nefesinde başladım  
Büyümeye.  

Ellerim büyüdü önce  
Sımsıkı kavradım seni.  
Gözlerim büyüdü  
Gördüm en inceyi  
Yüzündeki beneği, gözündeki sarı lekeyi…  
Büyüdükçe sende öğrendim  
Daha iyi daha derin görmeyi.  
Yürürken düşmemeyi öğrendim  
Düşerken tutunca seni.  
Ve hızlı olmayı öğrendim  
Ağır aksak akan hayata inat  
Yetişmek için hızına ve sana.  

Karanlıktan korkmamayı öğrendim  
Geceleri üzerini örterken  
Kapıları, koridorları, adımları ezberledim  
Karanlıkta görmeyi öğrendim.  
Gök gürültüsünden korkmamayı öğrendim  
Sarılınca sana.  

Dizlerimi kanatırdım hep  
Basarken ayakkabı bağıma  
Kanamasın dizlerin diye öğrendim  
Bağlamayı ayakkabılarını.  
Büyütmedim seni  
Büyüdüm seninle  
Adım adım gün gün anne oldum.  
Sadece seni mi ki?  
Anneyi de getirdim dünyaya  
Hoş geldin  
Hoş geldim…  

**Makbule Karaman**
