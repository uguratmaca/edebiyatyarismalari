---
layout: resultPost
title: "Fesleğen | Anne Şiirleri Seçkisi"
description: "Anne şiirleri şiir seçkisindeki ilk 10 şiirden Fesleğen şiiri..."
tags: [edebiyat yarışmaları, kazanan, anne şiirleri]
comments: true
hidden: true
permalink: "anne-siirleri/feslegen/"
excerpt: "Bir rüya görüyorum ya da süslü adıyla bir hülya..."
---

## Fesleğen
Bir rüya görüyorum ya da süslü adıyla bir hülya.  
Afili bir girizgâh yaparak vuruyorum mührü şiirimin alnına!  
Bir tayf görüyorum, belki bir belki ikinci saniyesinde rüyamın.  
Art arda tayfunlar gerçekleşiyor Nuh’un gemisinin gökyüzünde,  
İlerliyorum biraz telaş biraz ne olduğunu bilmeyen bir vaziyetle  
Bu vaziyeti vazife edinip haykırışlarını duyuyorum kalabalıkların  
“Ahmet Can” ismi yankılanıyor kulaklarımın sağırlığında,  
Koşuyorum belirginleştirmek için belirsizlikleri  
Ve tanıdık yüzler serpiştiriliyor gözlerimin çırılçıplaklığına  
Bir adım daha atıyorum ve “Anam!” diye bağırıyorum  
Yarı taşra yarı modern bir ağızla  
Önce annemi karşımda görüyorum ve hâlâ haykırışlar sürmekte  
Annem yine o mahçup sevecenliğiyle,  
Bak kimler yanımda; “tanıdın mı Özgecan ve Esin ablanı diyor.”  
Tanıyorum anne diyorum yutkunamayarak  
Ve o an bana bir şey oluyor ve ben adını koyamıyorum  
Tek bildiğim yüzüme tonlarca su çarpıldığı,  
İki dudağımın birbirine vurarak sayıklamakta olduğu  
Dilimin her döndüğünde dört harfli bir lisan “Anne.”  
  
Sayıklayarak ayıklamaya çalışıyorum rüyamdaki gizi.  
Göz kapaklarımın ötesinde milyonlarca anne,  
Gözlerimin maviliğinde masmavi bir gökyüzü  
Heyecanla gökyüzünde bir Bulut görüyorum  
Ve hemen Emine koyuyorum adını o güzel bulutun  
Sonra Kavak’a Hatice ve Gürgen’e Fatma diyerek sesleniyorum.  
Bülbül şakıyışını duyuyorum Mehtap vurmuşken uçsuz bucaksız denize,  
Anne kavramını kanunlaştırıyorum tüm vicdani yasalarımda  
Gözlerim dolmakta burada ve hırçınlaşmakta kalemim  
Yazmak için annemi ve milyonlarca anneyi  
Dört harfli bir lisanı, dilim döndüğünce “anne’yi…”  
  
Anne kavramını hiçbir kalıba koymadım ben.  
Çünkü “anne” benim için ne bir ideolojiydi,  
Ne de çözümlenemeyen bir bilmece  
Anne, benim için salt mutluluk demekti  
Tüm karşılıklı aşk klişelerini yıkan,  
Çoğu zaman seven ve karşılık beklemeyen  
Sallandığında çişinin geldiğini bilen  
Hayattaki tek korktuğum şeyin o asırlık terlik olduğunu bildiğim,  
Varlığının sahi ve sonsuzluğununda baki olduğunu hissettiğim  
Korkarak geceleri koştuğum o holün sonunda beni bekleyen  
Hastalandığımda adeta bir lokman hekime evrilen  
Yalnız bedenimdeki değil ruhumdaki yaraları da iyileştiren  
Dört harfli bir ana dil, bize hiç yabancı olmayan…  
  
Bırakıyor şair burada kalemini ve geri dönüyor rüyasına,  
Şehit analarını görüyor önce ve üzülüyor bir hayli  
Biliyor ki vatan annedir ve anneler de bir vatan  
Ne vatansız kalabilir bir toplum ne de annesiz.  
Sessizlik çöker öyle olduğunda tüm neşeli saatlere,  
Diyerek selamlıyor şair, milyonlarca anneyi  
Ve bir yeşil orman beliriyor şairin gözlerinde  
Anneler birer ormanı oluyor özgürlüğün  
Bilirsiniz diyor şair burada;  
Zaman zaman yangınlar çıksa da annenin yüreğinde  
Hiçbir müteahhit ve dozer giremez o ormanlara  
Çünkü anneler fidanlarını korur der burada şair  
Ve geri döner sayıklamalarına “Anne!” diye  
  
Bu şiiri yazan bir şair midir?  
Yahut anne şiirini yazmak için şair mi olmak gerekir diyerek,  
Açtım gözlerimi ve anneme koştum o canavarlı holü geçerek  
“Biliyorum.” dedi annem dizlerine yattığımda  
Anne dedim hıçkırarak a-n-n-e nedir anne?  
Sustu önce ve bir müddet saçlarımı okşayarak,  
“İleride bir kız çocuğun olunca onu annen gibi sev.” demesiyle  
İrkiliyorum ve doğruca odama koşup ve yanıma bir kâğıt kalem alıp  
Ütopyalar oluşturuyorum zihnimin derinliklerinde  
Annelerin öldürülmediği hayaller kuruyorum  
Ormanları filizlendiriyorum gözlerimde ve çiçekleri seviyorum  
Anneme “bu şiirin başlığı çiçek olsun mu diyorum?”  
Annem “sevgini belirt onu genelleştirme diyor.”  
Balkondaki fesleğen kokusu geliyor burnuma,  
Annemin her gün suladığı  
Ve orada bir ütopya ormanı yeşerteceği  
Kadınların ve annelerin öldürülmediği  
Ütopyanın başlığına “Fesleğen” diyerek,  
Şair burada veriyor özgürlüğü okuyucusuna  
“Sevgini belirt.”diyor belirt ki yücelsin annelik  
Tüm insanlığın omuzlarında…  
Ve ben işte böyle yazıyorum anne şiirini,  
Bir rüyada ya da süslü adıyla bir hülyada.  

**Ahmet Can Gülenç**
